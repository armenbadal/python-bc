## I

Բոլոր երջանիկ ընտանիքները նման են իրար, յուրաքանչյուր դժբախտ 
ընտանիք դժբախտ է յուրովի։

Ամեն ինչ խառնվեց Օբլոնսկիների տանը։ Կինն իմացավ, որ ամուսինը 
կապված է եղել իրենց տան ֆրանսուհի նախկին դաստիարակչուհու հետ, և 
հայտարարեց, թե չի կարող ապրել նրա հետ միևնույն տան մեջ։ Այդ վիճակը 
շարունակվում էր արդեն երրորդ օրը, և տանջալից զգում էին այն թե 
ամուսինները, թե ընտանիքի բոլոր անդամները, և սպասավորները։ Նրանք 
բոլորը զգում էին, որ միտք չունի իրենց միասին ապրելը և որ 
յուրաքանչյուր պանդոկում պատահմամբ իրար հանդիպած մարդիկ ավելի են 
կապված իրար հետ, քան իրենք, Օբլոնսկիների ընտանիքի անդամներն ու 
սպասավորները։ Կինը դուրս չէր գալիս իր սենյակներից, ամուսինը երրորդ 
օրն էր, ինչ տանը չէր։ Երեխաները վազվզում էին տնով մեկ՝ իրենք իրենց 
թողնված, անգլուհին գժտվեց տնտեսուհու հետ և տոմս գրեց իր ծանոթ 
բարեկամուհուն, խնդրելով իր համար նոր տեղ գտնել, խոհարարը հեռացավ 
տանից դեռ երեկ, ճաշի ժամանակ, խոհանոցի աշխատող կինն ու կառապանը 
խնդրում էին վերջնահաշիվ։

Գժտությունից հետո, երրորդ օրը իշխան Ստեպան Արկադևիչ Օբլոնսկին՝ 
Ստիվան, ինչպես կանչում էին նրան բարձր հասարակության մեջ, սովորական 
ժամին, այսինքն՝ առավոտյան ժամը 8֊ին, զարթնեց ոչ թե կնոջ 
ննջարանում, այլ իր առանձնասենյակում, սեկե բազմոցի վրա։ Նա իր գեր, 
գիրգ մարմնով շուռ եկավ բազմոցի զսպանակների վրա, կարծես կամենալով 
նորից քնել երկար ժամանակ, մյուս կողմից ամուր գրկեց բարձը և այտը 
սեղմեց բարձին, բայց հանկարծ թռավ, նստեց տեղում ու բացեց աչքերը։

«Այո՛, այո՛, ինչպե՜ս էր դա,— մտածում էր նա, մտաբերելով երազը։— 
Այո՛, ինչպե՜ս էր դա։ Այո՛։ Ալաբինը ճաշ էր տալիս Դարմշտադտում. ոչ, 
Դարմշտադտում չէր, այլ ինչ֊որ ամերիկյան էր։ Այո՛, բայց այնտեղ 
Դարմշտադտը Ամերիկայում էր։ Այո՛, Ալաբինը ճաշ էր տալիս ապակե 
սեղանների վրա, այո՛,— և սեղանները երգում էին՝ Il mio tesoro, ո՛չ 
թե Il mio tesoro, այլ ավելի լավ բան, և ինչ֊որ փոքրիկ գրաֆիններ, 
որոնք նաև կանայք էին», մտաբերում էր նա։

Ստեպան Արկադևիչի աչքերն ուրախ փայլեցին, և նա միտք արավ Ժպտալով։ 
«Այո՛, լավ էր, շատ լավ։ Այնտեղ էլի կար հիանալի շատ բան, բայց չես 
կարող ասել բառերով ու մտքերով, նույնիսկ արթուն ժամանակ չես 
արտահայտի»։ Եվ նկատելով լույսի շերտը, որ ներս էր թափանցել մահուդե 
վարագույրներից մեկի կողքից, նա ոտքերն ուրախ իջեցրեց բազմոցից, 
նրանցով փնտրեց, գտավ կնոջ կարած (անցյալ տարվա ծննդյան օրվա նվերը), 
ասեղնազարդած ոսկեգույն սեկե տուֆլիները և հին, իննամյա 
սովորությամբ, առանց տեղից վեր կենալու, ձեռքը մեկնեց դեպի այն կետը, 
որտեղ ննջարանում կախված էր նրա խալաթը։ Ու այստեղ հիշեց հանկարծ, թե 
ինչպե՛ս և ինչո՛ւ ինքը քնած է ո՛չ թե կնոջ ննջարանում, այլ իր 
առանձնասենյակում, ժպիտը չքացավ նրա պեմքից, նա կնճռեց ճակատը։

«Ա՜խ, ա՜խ, ա՜խ։ Ա֊ա՜...»— մռնչաց նա, հիշելով այն բոլորը, ինչ եղել 
էր։ Եվ նրա երևակայության մեջ նորից ներկայացան կնոջ հետ եղած 
գժտության բոլոր մանրամասները, իր դրության ամբողջ 
անելանելիությունը, և ամենից ավելի տանջալից՝ իր սեփական հանցանքը։

«Այո՛, նա չի ների և չի կարող ներել։ Ամենից սարսափելին այն է, որ 
բոլորի պատճառը ես եմ, պատճառը ես եմ, բայց մեղավոր չեմ։ Հենց այդտեղ 
է ամբողջ դրաման,— մտածում էր նա։— Ա՜խ, ա՜խ, ա՜խ», կրկնում էր նա 
հուսահատությամբ, մտաբերելով իր համար ամենածանր տպավորություններն 
այդ գժտությունից։

Ամենից ավելի անհաճոն այն առաջին րոպեն էր, երբ նա, վերադառնալով 
թատրոնից, ուրախ ու գոհ, ձեռքին մի խոշոր տանձ կնոջ համար, կնոջը 
չգտավ ընդունարանում, ի զարմանս՝ չգտավ նրան նաև առանձնասենյակում և, 
վերջապես, տեսավ նրան ննջարանում, ձեռքին՝ ամեն ինչ մերկացնող, 
չարաբաստիկ տոմսը։

Դոլլին, այդ միշտ մտահոգ ու հոգնատանջ և կարճամիտ էակը, ինչպես նա 
համարում էր կնոջը, նստած էր անշարժ, տոմսը ձեռքին, և սարսափի, 
հուսահատության ու ցասումի արտահայտությամբ նայում էր նրան։

― Ի՞նչ է, սա՛,— հարցնում էր կինը, նշելով տոմսը։

Եվ այդ բանը մտաբերելիս, ինչպես պատահում է հաճախ, Ստեպան Արկադևիչին 
տանջում էր ոչ այնքան ինքը՝ դեպքը, որքան այն, թե ինչպե՛ս պատասխանեց 
նա կնոջ խոսքերին։

Նրա հետ այդ րոպեին պատահեց այն, ինչ պատահում է մարդկանց հետ, երբ 
նրանք անսպասելի բռնվում են ինչ֊որ չափազանց ամոթալի բանի մեջ։ Նա 
չկարողացավ իր դեմքը պատրաստել այն դրության համար, որի մեջ նա 
կանգնած էր կնոջ դիմաց՝ հանցանքը բացվելուց հետո։ Փոխանակ 
վիրավորվելու, ուրանալու, արդարանալու, ներողություն խնդրելու, 
նույնիսկ անտարբեր մնալու,— ամեն բան ավելի լավ կլիներ, քան այն, ինչ 
արեց նա,— նրա դեմքը բոլորովին ակամա («գլխի ուղեղի ռեֆլեքս», մտածեց 
Ստեպան Արկադևիչը, որը սիրում էր բնախոսությունը), բոլորովին ակամա 
ժպտաց հանկարծ՝ սովորական, բարի, այդ իսկ պատճառով՝ տխմար ժպիտով։

Նա չէր կարող ներել իրեն այդ տխմար ժպիտը։ Տեսնելով այդ ժպիտը, 
Դոլլին ցնցվեց, կարծես՝ ֆիզիկական ցավից, իրեն հատուկ 
դյուրաբորբոքությամբ տեղաց կանացի խոսքերի մի ամբողջ տարափ ու դուրս 
վազեց սենյակից։ Այն օրից նա չէր ուզում տեսնել ամուսնուն։

«Բոլորի պատճառը այդ տխմար ժպիտն է», մտածում էր Ստեպան Արկադևիչը։

«Բայց ի՛նչ պիտի անել, ի՞նչ անել», հուսահատությամբ ասում էր նա ինքն 
իրեն և պատասխան չէր գտնում։
